
„Hver á heima hér?“
Póstkassa- og dyrabjöllumerkingar frá sjónarhorni grafískrar hönnunar

Guðmundur Snær Guðmundsson
Bryndís Björgvinsdóttir 


Árið 2007 fluttu amma og afi í blokk í Norðlingaholti. Þegar ég heimsótti nýja staðinn var „gamli plattinn“ með nöfnunum þeirra kominn á útidyrahurðina, sá sami og hafði verið á Víðimelnum þar sem þau bjuggu í þrjátíu og sjö ár. Sjálfur var ég nýfluttur í fjórbýli þar sem álímd filma á rúðu í hurðum var notuð til að miðla nöfnum íbúa. Ég hafði eytt morgninum í að ergja mig að ekki ein einasta filma í húsinu birti sama letrið né sömu uppsetningu nafna íbúa – og svo höfðu sumir þeirra leyft sér að nota gælunöfn! Þegar ég sá platta ömmu og afa uppgötvaði ég enn aðra hlið á filmumerkingunni heima hjá mér: ég átti aldrei eftir að geta flutt þessa filmu með mér án þess að skemma hana. Hún var einnota en plattinn á líklegast eftir að varðveitast í fórum fjölskyldunnar eftir þeirra daga. Ósamræmið í filmu-merkingunum heima hjá mér annars vegar og svo platti ömmu og afa hins vegar urðu til þess að ég fór að rannsaka dyrabjöllu- og póstkassamerkingar sem einskonar grafíska alþýðuhönnun. En hvað er það – og af hverju eru póstkassa- og dyrabjöllumerkingar ágætt dæmi um slíka hönnun? 

Þegar „allt á að vera eins“ en allir hafa þó „sitthvora hugmyndina“
Fólk sem hefur enga menntun eða reynslu á sviði grafískrar hönnunar ástundar engu að síður grafíska hönnun í sínu hversdagslífi. Flestir merkja til að mynda heimilið sitt, og þurfa þeir þá að leggja mat á umhverfið, hefðirnar sem fyrir eru, rýmið þar sem merkingin á að vera og notkunina á þessu rými. Þá þarf einnig að huga að heppilegu letri og endingagóðu efni, festingum og verkfærum, staðsetningu, andrými og læsileika. Útkoman er kannski ekki alltaf jafn skilmerkileg og hjá reynslumiklum upplýsingahönnuðum þótt ýmislegt sé sameiginlegt í hönnunarferlinu. 
	Í kjölfar heimsóknarinnar til ömmu og afa ákvað ég að ganga um nokkur hverfi í Reykjavík til að skoða póstkassa- og dyrabjöllumerkingar. Mér varð fljótlega ljóst að forsendur framsetningar skipta miklu varðandi ákvarðanatökur fólks, til dæmis hvort um sé að ræða merkingu í blokk, fjórbýli, einbýli, anddyri, sérinngangi og svo framvegis. Sem dæmi má nefna að merkingar í minni íbúðarhúsnæðum eru mun frjálslegri en í fjölbýli. Í minni húsnæðum má nota ódýrari og hversdagslegri efni og jafnvel tússpenna á meðan stór fjölbýli nota gjarnan flóknari aðkeyptar töflur. Þá skiptir eðli heimilishaldsins meira máli í minni húnsæðum þegar nöfnum er raðað upp: í minni húsnæðum er nöfnum gjarnan raðað eftir kyni íbúa, eða aldri þeirra og gæludýr fá jafnvel að vera með. Í stærri húsnæðum er mun frekar litið til stafrófsins við röðun íbúa og þá skiptir eðli heimilishaldsins litlu sem engu máli. 
	Fjórbýlið sem ég bjó í var eiginlega mitt á milli þess að vera fjölbýli og minna íbúðarhúsnæði. Við íbúarnir ákáðum að gera eins og í fjölbýlishúsunum, og notuðumst við aðkeypta þjónustu þar sem starfsmaður mætir á vettvang með hugmyndir að ákveðnu skipulagi. Hann framfylgdi þó um leið óskir okkar íbúa upp að einhverju marki. Úr varð að „allt átti að vera eins“ en á sama tíma voru allir með „sitthvora hugmyndina“. Akkúrat þetta ósamræmi – eins og birtist heima hjá mér eftir framkvæmdirnar – finnst mér sérstaklega heillandi við þessa alþýðuhönnun: á sama tíma og taka þarf tillit til samræmis og ákveðins útlits nær fólk samt að miðla smekk sínum, fagurfræði og eigin heimsmynd, eins og hvort flokka eigi fólk eftir kyni eða aldri, og hvort dýr séu partur af fjölskyldum eða ekki. Og úr verður að póstkassa- og dyrabjöllumerkingar eru nánast jafn ólíkar og þær eru margar.

Póstkassa- og dyrabjöllumerkingar sem upplýsingahönnun
„Wayfinding“ eða leiðarvísar hjálpa okkur við að rata og komast á áfangastað, til dæmis í umferðinni, á flugvelli eða á milli sala í Hörpu. Upplýsingahönnuðir eru mjög meðvitaðir um ýmsar reglur, eins og þær að bókstafir, orð og setningar á skiltum eiga að vera læsilegir og vel sýnilegir úr ákveðinni fjarlægð. Staðsetning upplýsingaskilta skipta þá lykilmáli og mikilvægt þykir að læsileiki lúti ekki fyrir tískustraumum eða flúri. Notandinn á að geta greint upplýsingarnar strax og þá þarf jafnvel að gera ráð fyrir því að hann sé á ferð, svo sem í bíl eða gangandi. Sumar leturgerðir, eins og leturgerðin Frutiger, er hönnuð með allt þetta í huga og hentar hún því vel í hönnun leiðarvísa. Letur sem hafa lítið andrými eru varhugaverð í upplýsingahönnun og mikilvægt er að aðskilin form leturs renni ekki saman. Þá er mælt með því að nota ekki bara hástafi í merkingum þar sem auðveldara er að greina á milli lágstafa en hástafa. Undantekningin á hástafareglunni er þó „merki“ sem vara okkur við hættum eða hafa einhverskonar vald, eins og til dæmis orðin: STOPP, VARÚÐ eða HÆTTA.
Gaman er að spegla þessar reglur upplýsingahönnunar í póstkassa- og dyrabjöllumerkingum því fólkið sem útbýr þær hefur yfirleitt ekki þekkingu á því sviði. Þó má greina endurtekin mynstur sem fólk virðist tileinka sér jafnvel ómeðvitað. Til dæmis huga flestir að góðri staðsetningu og læsilegu letri, jafnvel þótt það sé handskrifað þá notast fólk ekki við sama stílinn og þegar það skrifar til dæmis á kvittanir í búðum. Upplýsingahönnuðir þurfa einnig að huga að fjölda notenda og það er líka gert hér: því fleiri sem notendurnir eru, því reglufastari og staðlaðari verða merkingarnar og það á einnig við um póstkassa- og dyrabjöllumerkingarnar. Reglufestan vex samhliða fjöldanum sem fer um rýmið. Þetta má meðal annars skrifa á að í stærri fjölbýlum verða yfirleitt til einskonar húsráð sem sjá ákvarðanatökur fyrir hönd allra einstaklingana, ekki svo ólíkt til dæmis enn stærri stofnunum sem ráða merkingum á leiðarvísum sem fjölmargir nota, eins og til dæmis á umferðaskiltum eða vegvísum.

Tímabundnar merkingar
Þegar fólk er nýflutt inn í húsnæði eru stundum nöfn fyrri íbúa enn til staðar. Nýir íbúar setja því gjarnan upp tímabundnar merkingar sem gefa til kynna að gömlu íbúarnir séu ekki lengur á staðnum og um leið: að nýju íbúarnir séu ekki alfarið búnir að koma sér fyrir. Þetta vakti athygli mína sérstaklega, því þessar tímabundnu merkingar má sjá sem tímabundið millibilsástand, eins og mannfræðingurinn Victor Turner fjallaði um. Í slíku ástandi á umbreyting sér stað. Þar sem Turner skoðaði helgisiði varðandi lífshlaup einstaklingsins, væri nærtækast að taka tímabilið þar sem manneskja er að breytast úr barni í fullorðinn einstakling sem dæmi. Millibilsástandið er þá tíminn þar sem þessi manneskja er hvorki barn lengur né fullorðinn ennþá. Við umbreytingar verða til ákveðnir breytingasiðir, sem Turner kallaði „liminality“. Slíkir siðir eiga sér stað á jaðartímabili þar sem ýmsar reglur og venjur sem annars eru í hávegum hafðar innan samfélagsins eru lagðar til hliðar um hríð. Þá er í lagi að stunda einhverskonar hegðun sem öllu jafna ætti ekki að viðgangast. Turner benti þá á, að á slíkum tímabilum geti fólk fengið að tjá sig öðruvísi en vanalega. Nærtækasta dæmið um þetta er líklegast það sem við köllum „gelgjuna“ eða „unglingaskeiðið“, þar sem einstaklingur fær að haga sér á ákveðin hátt þar sem hann er hvorki barn né fullorðinn, og það er í lagi svo lengi sem það er tímabundið ástand. 
Í millibilsástandi flutninga er gripið til þess efnis sem hendi er næst, til dæmis er notaður bútur úr pappakassa eða umslagi utan um gluggapóst til að miðla nöfnum nýrra íbúa. Þetta er umborið en er þó ekki séð sem eitthvað sem ætti að verða að almennri reglu eða framtíðarlausn. Í þessu samhengi má nefna að fólk sem flutti í fjölbýlishúsið þar sem ég bý reif part af pappakassa og settu yfir nöfn fyrri eigenda sem voru skorin út í áðurnefnda filmu. Oft getur þetta millibilsástand þróast í að vera til frambúðar – en þá má einnig búast við því að kvartanir berist eða að umburðarlyndið gagnvart því sem átti að vera tímabundið þverri. 


	Mynd 1. Dæmi um tímabundna merkingu – en undir henni er einnota merking sem fyrri eigendur gátu ekki tekið með sér. 

Tímabundnar merkingar segja okkur að breytingar eigi sér stað. Efni eins og límband getur gefið það til kynna og jafnvel val á skriffæri; tússlitur eða kúlupenni. Allt þetta hefur ekki langan endingartíma, enda þolir pappírinn ekki bleytu og efni úr tússlitum upplitast fljótt. Mynd 1 sýnir því gott dæmi um merkingu sem átti að vera tímabundin þegar hún var hönnuð eða búin til. Hún gefur til kynna að ákveðin umbreyting sé að eiga sér stað og að baki tímabundnu merkingarinnar má sjá leifar fyrri eigenda sem nú eru fluttir en þó ekki með öllu horfnir. 

Hið „fallega“ og „rétta“
Á Íslandi er þess krafist að fólk beri fullt nafn sem síðan verður sú merking sem mun birtast víða. Í þessu samhengi má nefna að ég heiti Guðmundur Snær Guðmundsson en er kallaður Gummi. Gummi er ekki nafn sem mætti skíra nokkurn mann og þegar því er slegið inn á leitarvél Mannanafnaskrár segir: „Gummi er ekki á skrá yfir eiginnöfn drengja/stúlkna.“ Á móti kemur að forn hefð er fyrir gælunöfnum og er um þau rætt meðal annars í Heimskringlu og íslenskum fornbréfum. Ég nefni þetta hér því kannski má segja að sú meðferð sem við beitum nafn okkar sé fyrsta skref hvers og eins í átt að hönnun – þegar við spyrjum: hvernig ætla ég að miðla nafninu mínu? Og einnig: hvaða nafni ætla ég að miðla? Út frá þessu „hannar“ síðan hver og einn sína undirskrift – eða póstkassa- og dyrabjöllumerkingu. Þetta má taka enn lengra og benda á að í dag getur hver og einn hannað sinn legstein, valið letur og leturstærð á steininn, sem og myndir, til dæmis inni á vefsíðum eins og granithollinn.is.  
	Í grafískri hönnun er gjarnan talað um að eitthvað ákveðið sé „fallegt“ og „rétt“  og á það kannski sérstaklega við í hönnun leiðarvísa þar sem reglurnar eru strangar. Samt finnst mér eitthvað „fallegt“ og „rétt“ við það sem við sjáum í þessum hverdagslegu póst- og dyrabjöllumerkingum þótt fjölbreyttar séu. Það er gaman að sjá persónulegar skreytingar á merkingum í minni íbúðarhúsnæðum sem miðla smekk íbúanna og fagurfræði okkar daga. Það er einnig gaman að skoða þær aðferðir sem brúkaðar eru, sérstaklega í minni fjölbýlishúsum, þar sem fólk hefur frjálsari hendur varðandi uppsetningu og útfærslu. 
	Einnig má sjá ákveðna „fegurð“ í kerfislægum merkingum eins og stóru töflunum sem standa í flestum fjölbýlishúsum og má þar sérstaklega nefna töflu sem notuð er í fjölbýlishúsi í Sólheimum. Eldri blokkir notast margar hverjar enn við gamlar töflur þar sem hverjum og einum bók- eða tölustaf er rennt inn í rifur á töflunni. Þetta er fallegt á að horfa en skelfilega óhagkvæmt þegar breytingar verða: flytji einhver inn eða út þarf sá sem sér um töfluna að endurraða nánast öllum stöfunum aftur inn og er það mjög tímafrekt. Taflan í Sólheimum kemst líklegast næst því að vera „rétta“ leiðin út frá minni reynslu sem grafískur hönnuður þó „ópraktísk“ sé. 
	Mín rannsókn leiddi í ljós að þá er oftast notast við letrið Helvetica í stærri fjölbýlishúsum þar sem merkingin er aðkeypt. Letrið er mikið notað á leiðarvísa en er þó ekki hannað fyrir slíka notkun, eins og til dæmis letrið Frutiger. Við hönnun Helvetica var ekki passað upp á bil milli stafa sem getur orðið of lítið og þá taka form að renna saman. Einnig tók ég eftir því að þar sem þjónusta er fyrir sameign voru nöfn oft í hástöfum sem gerði það að verkum að þau voru ill læsileg og minntu frekar á aðvaranir en upplýsingar um heimilishald. 


Mynd 2. Tafla með nöfnum íbúa í Sólheimum. Nöfnin eru í stafrófsröð og þarf að endurraða stórum hluta þeirra flytji íbúi inn eða út.  


Þegar bjöllum er „reddað“
Að lokum má nefna að einna áhugaverðast var að skoða íbúðir í eldri húsum sem upprunalega voru hönnuð sem einbýli en eru smærri fjölbýli í dag en slíkt búsetufyrirkomulag er áberandi í miðbæ Reykjavíkur. Það sem vekur athygli er að hér er helst „brugðið á leik“ með merkingar. Það er að segja: ekki er leitast við að fara eftir neinu sérstöku kerfi varðandi útlit eða uppröðun, nema þá kannski því að merkingum eða bjöllum er raðað í lóðrétta röð til að gefa til kynna hver býr á hvaða hæð. Þessar merkingar eru oftast mjög fjærri hugmyndum upplýsingahönnuða um skilmerkilegar merkingar, þar sem bjöllum hefur verið „reddað“ eða komið fyrir einhverstaðar með misjöfnum árangri. Í þessum húsum nýtur alþýðuhönnunin sín kannski best þar sem hver og ein merking hefur sitt regluverk. Dæmi eru um að íbúar í slíkum húsum hafi ákveðið að koma upp einu sameiginlegu kerfi þegar ringulreiðin er orðin yfirþyrmandi. Fjölgun íbúa í húsum kalla á að slíkt skref sé tekið. 

Mynd 3. Dæmi um dyrabjöllur og merkingar við fjölbýlishús í miðbæ Reykjavíkur sem upprunualega var hannað sem einbýlishús. 



Þegar litið er til framtíðar má velta fyrir sér hvort þessar fjölbreyttu dyrabjöllu- og póstkassamerkingar eigi eftir að deyja út, ef fólk tekur til dæmis að nota símann meira til sækja sér upplýsingar og tikynna komu sína. Þar sem þessar merkingarnar eru í raun leiðarvísar (e. wayfinding) gætu þær horfið ef upplýsingarnar koma annarsstaðar frá, eins og til dæmis frá ja.is eða google maps eða öðrum sambærilega stöðluðum forritum. Sjálfur hef ég tekið eftir því, að þrátt fyrir að ég hafi einlægan áhuga á þessum fjölbreyttu merkingum, þá nota ég þessi kerfi minna og minna – og símann og þær stöðluðu upplýsingar um búsetu fólks sem finna má þar meira og meira. 

